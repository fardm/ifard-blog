---
title: اتمی نوشتن
aliases:
  - اتمی نوشتن
date: 2025-04-02
lastmod: 2025-05-30
draft: false
status: 🌱نهال
parent: []
order: 
image: 
tags: 
cssclasses: 
comments: 
emoji: 🌱
---

یکی از چالش های رایج در یادداشت برداری **درهم‌نویسی** است. افراد بدون نظم خاصی موضوعات مختلف را در یک یادداشت جمع آوری میکنند و مخلوطی از مفاهیم و ایده های مختلف می سازند. چنین یادداشت هایی اغلب پر از مطالب پراکنده و بی ارتباط هستند که درک آنها دشوار است و نمی توان به راحتی اطلاعات مورد نظر را استخراج کرد.

برای حل این مشکل، **یادداشت اتمی** به عنوان یک راهکار موثر پیشنهاد می شود. این روش کمک می کنند حول یک موضوع واحد بنویسیم و به جای پراکنده و درهم نویسی روی یک موضوع خاص تمرکز کنیم.

اتم به معنای غیرقابل تقسیم است. چیزی که به خرد ترین و ریز ترین جزء اشاره دارد. در یادداشت اتمی باید مطالب را به حدی خرد کنید که فقط به یک مفهوم واحد اشاره کند.[^1] به جای ترکیب چندین ایده در یک یادداشت، هر یادداشت به گونه ای نوشته می شود که تنها به یک جنبه خاص از یک موضوع اشاره داشته باشد و به تنهایی قابل درک باشد.

به مرور زمان با ایجاد لینک‌های مناسب بین این یادداشت های کوچک می توانید ساختارهای بزرگ تر ساخته و با ایجاد شبکه ای از دانش مفاهیم جدیدی تولید کنید.

مشابه فرایندی که در روش [اتومیک دیزاین(Atomic Design)](https://atomicdesign.bradfrost.com/chapter-2/) در طراحی رابط کاربری انجام می شود.
در این روش به جای طراحی یک صفحه کامل، ابتدا اجزای کوچک طراحی می شود و به تدریج با کنار هم قرار دادن آن ها المان های بزرگ تر ساخته می شود. تصویر زیر فرایند طراحی اتمی در اپلیکیشن اینستاگرام را نشان می دهد.
![image](https://atomicdesign.bradfrost.com/images/content/instagram-atomic.png)

مشابه این فرایند در [ساختمان پیش‌ساخته](https://en.wikipedia.org/wiki/Prefabricated_building) نیز تکرار می‌شود. بخش های مختلف ساختمان در اجزای کوچک تر ساخته می شوند و هنگام اجرا این قطعات به یکدیگر متصل می شوiند.

![](https://upload.wikimedia.org/wikipedia/commons/thumb/e/e1/Prefabricated_house_construction.gif/350px-Prefabricated_house_construction.gif)

<br>

## فواید یادداشت اتمی
### کمک به فرایند یادگیری
نوشتن یادداشت‌های اتمی به شما کمک می‌کند تا مطالب را به قطعات کوچک‌تر و قابل‌هضم‌تر تقسیم کنید. این کار نه تنها فرآیند یادگیری را ساده‌تر می‌کند، بلکه خوانندگان را نیز از پیچیدگی‌های غیرضروری دور نگه می‌دارد. در واقع، با تقسیم مطالب به بخش‌های کوچک‌تر، هر مفهوم به‌صورت جداگانه و با وضوح بیشتری به مخاطب منتقل می‌شود.

<br>

### مبارزه با کمال گرایی
نوشتن یادداشت‌های اتمی راهی موثر برای مقابله با کمال‌گرایی است. بسیاری از نویسندگان ممکن است از نگارش یادداشت‌های جدید صرف‌نظر کنند، زیرا احساس می‌کنند مطالبشان به‌اندازه کافی کامل و جامع نیست. اما با استفاده از این روش، حتی یک ایده ساده و مختصر هم می‌تواند به یک یادداشت مستقل تبدیل شود.

<br>
### ایجاز + به‌روزرسانی سریع
گاهی باید به یک مطلب خاص در یادداشت های مختلف اشاره کنید. اگر این مطلب خاص در یک یادداشت مستقل باشد به راحتی میتوانید با یک لینک به آن ارجاع دهید و از طولانی شدن متن جلوگیری کنید. همچنین اگر قصد ویرایش این مطلب خاص را داشته باشید دیگر لازم نیست همه یادداشت ها را اصلاح کنید. با به روزرسانی همین فایل از اصلاح فایل های دیگر بی نیاز می شوید.

### تولید مفاهیم جدید
هر ایده اتمی ممکن است به تنهایی کوچک باشد، اما با گذشت زمان و ترکیب این ایده‌ها، می‌توان ساختارهای بزرگ‌تر و پیچیده‌تری ایجاد کرد که منجر به تولید مفاهیم جدید می‌شود.


<br>

> [!question] آیا باید برای هر یادداشت یک صفحه مستقل بسازیم؟
> معمولا کسانی که از یادداشت اتمی استفاده می‌کنند برای هر یادداشت یک صفحه مستقل ایجاد می‌کنند. برخی به خاطر همین مخالف یادداشت های اتمی هستند.([+](https://youtu.be/YB0Wn3a1ZWc?si=qmTvOMnCKAivhHcm)) چون این روش باعث پراکندگی نوشته‌ها می شود.
> 
> من فکر می‌کنم ساخت صفحات مستقل ضرورتی ندارد و قرار دادن یادداشت‌های اتمی در یک صفحه خللی به آن وارد نمی‌کند. در واقع مهم این است که یادداشت‌ها حاوی یک ایده بوده و به صورت مجزا قابل فهم باشند، نه اینکه حتماً در صفحات جداگانه قرار بگیرند. می‌توانید یادداشت‌های اتمی بنویسید و بعداً همه را در یک فایل ذخیره کنید. در واقع این مسئله سلیقگی است و به ترجیح شما بستگی دارد.
> 
> یک نکته دیگر را هم در نظر بگیرید. اگر قصد انتشار مطالب را داشته باشید، این سبک محتواهای کوتاه برای سئو مناسب نیست و ورودی مناسبی از گوگل نخواهد داشت. اما از طرف دیگر برای مخاطب جذاب‌تر است و خواننده سریع‌تر می‌تواند مطالب را مطالعه کند. خودتان تجربه کرده‌اید که مطالب طولانی اغلب حوصله سر بر دارند. باید انرژی بیشتری صرف کنیم تا آن را مطالعه کنیم. معمولاً هم آن را ذخیره می‌کنیم تا در فرصت مناسب آن را مطالعه کنیم.
> 
> به هر حال من تلاش می‌کنم برای هر مطلب یک فایل جدید بسازم اما ممکن است نسبت به برخی از مطالب به اقتضای محتوای آن تصمیم بگیرم همه موارد را در یک یادداشت واحد بنویسم.

<br>

[^1]: بحث یادداشت اتمی با [اتمیزه کردن محتوا](https://motamem.org/%D8%A7%D8%AA%D9%85%DB%8C%D8%B2%D9%87-%DA%A9%D8%B1%D8%AF%D9%86-%D9%85%D8%AD%D8%AA%D9%88%D8%A7/) متفاوت است. در اتمیزه کردن محتوا شما ابتدا یک متن طولانی دارید که قصد دارید به شکل موثرتری به در اختیار مخاطب قرار بگیرد. این تکنیک به شما اجازه می دهد تا متن اصلی را به بخش های کوچک تر تقسیم کرده سپس این قطعات را به طور جداگانه منتشر کنید تا محتوای شما هدفمندتر به دست مخاطب برسد. اما در یادداشت اتمی، از همان ابتدای نگارش، تمرکز بر روی یک ایده یا مفهوم خاص است. هر یادداشت به گونه ای نوشته می شود که تنها به یک جنبه‌ی مشخص از یک موضوع اشاره کند و به تنهایی قابل درک باشد.  این دو بحث در ظاهر مشابه‌اند چون هردو به نوعی به مدیریت و سازماندهی محتوا می پردازند؛ اما در واقع کاملاً متفاوت هستند. یکی از کل به جزء می‌رسد درحالی که دیگری از جزء به کل حرکت می کند.
